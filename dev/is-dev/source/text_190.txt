Á fimmta tug handteknir í Seattle
Kerfisbundnum rasisma og ákvörðun Bandaríkjaforseta um að senda sveitir alríkislögreglumanna í borgir til að kveða niður óeirðir var mótmælt víða í gær.
Á fimmta tug mótmælenda voru handteknir í Seattle.
Lögreglan í Seattle beitti blossasprengjum og piparúða í fjölmennum mótmælum þar í gær sem lögreglan hefur lýst sem óeirðum.
21 lögreglumaður slasaðist og minnst 45 mótmælendur voru handteknir.
Tveir mánuðir eru síðan mótmælaalda gegn kerfisbundnum rasisma hófst í Bandaríkjunum eftir að lögreglumaður varð George Floyd að bana.
Blásið var til mótmælanna til að sýna mótmælendum í Portland samstöðu.
Þar hefur ítrekað komið til harðra átaka milli lögreglu og mótmælenda eftir að Bandaríkjaforseti sendi þangað sveitir alríkislögreglumanna, sem keyrt hafa um á ómerktum bílum, í óþökk yfirvalda.
Þúsundir komu saman í Portland um helgina og beitti lögregla táragasi og gúmmíkúlum þegar sló í brýnu milli þeirra og mótmælenda.
