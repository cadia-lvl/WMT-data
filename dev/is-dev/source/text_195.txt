Markasúpa í fyrsta sigri Blika í júlí
Breiðablik vann sinn fyrsta deildarsigur frá 29. júní er liðið lagði ÍA að velli, 5—3, í Pepsi Max-deild karla á Kópavogsvelli í kvöld.
Skagamenn tapa aftur á móti sínum þriðja leik í röð í deildinni.
Eftir að hafa unnið fyrstu þrjá leiki sína í deildinni lék Breiðablik fimm leiki án þess að fagna sigri og hafði liðið tapað þremur í röð fyrir leikinn við ÍA í kvöld.
Það var því að duga eða drepast fyrir Blika sem mættu af miklum krafti inn í leikinn.
Alexander Helgi Sigurðarson kom liðinu í forystu með laglegri afgreiðslu á 11. mínútu eftir að Kristinn Steindórsson hafði sent hann í gegnum vörn ÍA.
Sex mínútum síðar tvöfaldaði Kristinn svo forystuna eftir einkar laglegan undirbúning Gísla Eyjólfssonar af vinstri kantinum.
Skagamenn komust hvorki lönd né strönd í fyrri hálfleiknum þar sem hápressa heimamanna gerði þeim gríðarerfitt fyrir að tengja sendingar saman.
Blikar voru með öll völd á vellinum og uppskáru þriðja markið á 36. mínútu þegar Daninn Thomas Mikkelsen skallaði inn hornspyrnu Höskuldar Gunnlaugssonar.
Þá skoraði Kristinn Steindórsson sitt annað mark og fjórða mark Blika aðeins þremur mínútum síðar.
Sögu fyrri hálfleiks lauk þó ekki þar.
Skagamenn fengu vonarglætu fyrir þann síðari þegar Tryggvi Hrafn Haraldsson skoraði úr vítaspyrnu skömmu fyrir leikhlé en Kwame Quee hafði þá brotið klaufalega á Viktori Jónssyni innan teigs Blika.
4–1 var því staðan fyrir Breiðablik þegar hálfleiksflautið gall.
Aðeins þrjár mínútur voru liðnar af síðari hálfleik þegar Skagamenn skoruðu aftur.
Hlynur Sævar Jónsson var þá aleinn og óvaldaður á markteig Blika og stýrði boltanum auðveldlega í netið eftir hornspyrnu Tryggva Hrafns Haraldssonar.
Hlynur gerðist hins vegar brotlegur innan teigs ÍA aðeins þremur mínútum síðar þegar hann braut á Alexander Helga.
Vítaspyrna var dæmd og Thomas Mikkelsen skoraði af öryggi til að koma Breiðabliki 5–2 yfir þegar aðeins sjö mínútur voru liðnar af síðari hálfleik.
Fimm mínútum eftir mark Mikkelsens skoruðu Skagamenn aftur.
Anton Ari Einarsson, markvörður Blika, lenti þá undir pressu frá Viktori Jónssyni, gaf boltann í fót Viktors hvaðan boltinn hafnaði í netinu.
Ótrúleg 5—3 staða blasti við þegar minna en tíu mínútur voru liðnar af síðari hálfleik en það hægðist á markaskorun í kjölfarið.
Þrátt fyrir fín færi beggja liða til að bæta við mörkum, þar á meðal tvö dauðafæri Kwame Quee úr Breiðabliki, urðu þau ekki fleiri og 5–3 sigur Breiðabliks úrslit leiksins.
Breiðablik vann þar með fyrsta sigur sinn í tæpan mánuð, frá því 29. júní, og er liðið eftir sigurinn með 14 stig í þriðja sæti, tveimur stigum frá Val sem er sæti ofar og þremur frá toppliði KR.
KR og Valur eiga þó bæði leik inni á Blika.
ÍA þarf að sætta sig við þriðja tapið í röð í deildinni en liðið er með tíu stig í áttunda sæti, fimm stigum frá fallsæti.
